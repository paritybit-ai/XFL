{"id": "seed_task_0", "name": "藏头诗", "instruction": "根据提示词，写一首藏头诗。", "instances": [{"input": "晴更不何忧投旋小", "output": "晴沙漠漠水沄沄，更倚翠微搔白纷。不可以风秋后叶，何伤于月晚来云。忧时自有夔龙在，投老政须麛鹿群。旋拾枯松浇瀑布，小奚亦足张吾军。"}, {"input": "明滓牛女闲老千解", "output": "明河此夕会双星，滓秽圆清太不经。牛岂其然耕觳觫，女何为者嫁娉婷。闲中但觉人间巧，老去谁邀帝子灵。千古文章柳州事，解将蹇拙说惺惺。"}, {"input": "昨又同浑路笔宫总", "output": "昨夜秋风到汉庭，又催鹏翮上青冥。同年前有三人杰，浑化今联千佛经。路入桂花通月府，笔摇霜气动文星。宫商十四弦俱应，总向祁山一处听。"}, {"input": "空筋为缘山吾独枉", "output": "空烦社友问何如，筋力犹堪月下鉏。为米折腰长乞米，缘书损目苦观书。山翁迂阔每如此，吾道寂寥谁与居。独立西风人自老，枉悲宋玉不关渠。"}, {"input": "秋午六二乾日富抵", "output": "秋风欲下题诗叶，午枕初醒破闷茶。六七里行溪诘曲，二三子共酒讙哗。乾坤何似一传舍，日月不停双转车。富贵政妨人作乐，抵须辛苦问乘槎。"}, {"input": "云瀑山涧相所到惊", "output": "云埋莎径闲看竹，瀑煮松风旋作茶。山骨未如诗骨瘦，涧声欲乱语声哗。相逢杯有友名玉，所恨坐无人姓车。到手新诗遣谁写，惊鸦栖壁落枯槎。"}, {"input": "细一苔枫无有功拄", "output": "细草轻烟画出愁，一船明月大刀头。苔痕欲暗蓝田记，枫叶正寒江渚楼。无酒可浇鹦鹉赋，有山频典鹔鹴裘。功名正恐不免耳，拄笏练溪南北秋。"}, {"input": "晚曲丘江艰冷酒杯", "output": "晚寒闲袖挥毫手，曲角栏干倚断云。丘壑尽容诗独步，江淮相望月平分。艰难鬓葆成霜茁，冷落梅花带雪芬。酒不能平诗磊磈，杯行到手已醺醺。"}, {"input": "飞江诗酒到等平未", "output": "飞盖重临霜叶老，江山吞吐自烟云。诗情不论隔千里，酒令何妨宽一分。到处经行多旧感，等闲谈笑亦奇芬。平生不负梅花月，未是黄昏已半醺。"}, {"input": "天与江南浪寺渔自", "output": "天地中间一叶舟，与鸥等是此生浮。江淮千里水天碧，南北六朝烟树愁。浪挟禹功吞巨海，寺骑娲石碍中流。渔蓑不涉兴亡事，自醉自醒今白头。"}, {"input": "摩万衰遥功身莫夜", "output": "摩挲倦眼风烟上，万木归根叶已零。衰发不知何事白，遥岑只是旧时青。功名一梦屈伸肘，身世百年长短亭。莫向夕阳多感慨，夜寒重勘相牛经。"}, {"input": "书江略又有无幽麦", "output": "书册元非幕府才，江山牵率老夫来。略分秋色归吟卷，又误春蓑下钓台。有意及时常𫐘轲，无心于物莫惊猜。幽居亦有穷生活，麦陇蔬畦手自栽。"}, {"input": "久绝向肯耕睡年见", "output": "久矣寒窗美曲肱，绝交书到短檠灯。向来问舍渔樵侣，肯作归堂粥饭僧。耕罢夕阳牛觳觫，睡残明月鹤鬅鬙。年来老懒略相似，见兔何能便放鹰。"}, {"input": "雨短一八别秋相醉", "output": "雨浥浮梁逗碧纱，短更催睡不停挝。一声鴈带塞愁过，八月槎随乡信赊。别后故人频入梦，秋来燕子已还家。相逢却喜诗无恙，醉墨淋漓黑老鸦。"}, {"input": "晓病当建与暮鸬最", "output": "晓入云堂已起单，病留法喜太无端。当涂月拟中秋见，建邺水仍江上寒。与世不供三笑别，暮年转觉四并难。鸬鹚杓有铜花绿，最负今宵白玉盘。"}, {"input": "人起天夜自才能草", "output": "人间执热难为睡，起听松风视月明。天浄略无云一点，夜深已是鹤三更。自经秋后可曾雨，才入山来如许清。能得几多残暑在，草根何处不蛩声。"}, {"input": "摩鴈付径功人坐政", "output": "摩挲倦眼一登楼，鴈落寒声半古愁。付与老天推甲子，径将明月闰中秋。功名不直一杯水，人世宁须万户侯。坐对青山谈到此，政应举白与君浮。"}, {"input": "老墅诗余已旋客扣", "output": "老我初营茅盖头，墅成林壑恰中秋。诗人例合三间月，余子从教百尺楼。已𣃁荒畦秧早韭，旋呼老瓦压新𥬠。客来问字烦传语，扣角前冈政饭牛。"}, {"input": "天每醽梧萍芦我月", "output": "天公不吝常时月，每到中秋苦作难。醽醁又孤今夕醉，梧桐仍是去年寒。萍花风老鲈鱼梦，芦叶雨宜鸥鹭看。我欲与公天柱去，月明多处倚阑干。"}, {"input": "只白故明鸥梧近老", "output": "只与青山对面居，白云侵屦有诗无。故人咫尺隔千里，明月婵娟共一壶。鸥鹭盟应怜久客，梧桐雨亦问归涂。近来煞得秋风力，老桂吹香满座隅。"}, {"input": "此阿亭江举著对凛", "output": "此君雅有冰雪操，阿堵难为金石交。亭上月明晚色浄，江头潮落秋声高。举杯相属非俗物，著我于中亦世豪。对之清坐欲忘日，凛有直气如吾曹。"}, {"input": "风秋淮岳场书未谁", "output": "风饱横江十幅蒲，秋声正有玉花鲈。淮渜一梦雨中别，岳麓诸峰天下无。场屋抵须新议论，书堂更做好规模。未知雪径青灯夜，谁记临分岸岸芦。"}, {"input": "多谁莼苹人骚正角", "output": "多情王粲怕登楼，谁遣人间汗漫游。莼菜梦回千里月，苹花老却一江秋。人如沙燕年年别，骚到湘累字字愁。正尔相观衣带水，角声孤起暮云稠。"}, {"input": "索向无有两五喜此", "output": "索米长安鬓易丝，向来书剑亦奚为。无诗传与鸡林去，有赋羞令狗监知。两戒山河饶虎落，五湖烟水欠鸱夷。喜无光范三书草，此段差强韩退之。"}, {"input": "面霜如未荠罾商不", "output": "面熟青山亦故人，霜逢肯负月粼粼。如闻行李且家住，未必梅花知路贫。荠老自堪供野饭，罾寒谁与鲙溪鳞。商量只有归耕是，不料归耕也误身。"}, {"input": "以厓春云竹藓岂夜", "output": "以酒为乡墨作庄，厓寒云亦为诗忙。春山药草谁同𣃁，云迳梅花只自香。竹不碍山青入户，藓缘谢客绿侵床。岂无枫叶吴江句，夜雨何时稻韭黄。"}, {"input": "苍寒霜冰有非解月", "output": "苍潮漱雪尽风流，寒拥春沙了隽游。霜髓英英矜客梦，冰丝一一做诗愁。有骚风味秋能老，非酒生涯谁与酬。解佩楚臯云杳渺，月明正在玉搔头。"}, {"input": "岁一村山是老醉传", "output": "岁晚谁同涧谷槃，一牛呼犊野烟寒。村如有雪荞花白，山未著霜桐叶丹。是处丰登茅店酒，老夫闲散竹皮冠。醉归更草郊居赋，传与诗人作画看。"}, {"input": "亦云童槁底共芙只", "output": "亦笑先生蔬一槃，云沈作坞卧荒寒。童颜并已无班白，槁面旧曾如渥丹。底用鱼烹双素尺，共知鹤化一黄冠。芙蓉冷落秋萧索，只有篱花耐久看。"}, {"input": "山想正其苹桂一寄", "output": "山留迁客秋风寺，想得梧桐怨夜长。正欠蹇馿相就语，其如征燕欲归忙。苹花思与晴江渺，桂树寒生老月香。一路有诗烦拾取，寄书犹及鴈前霜。"}, {"input": "秋春地天丹黄不角", "output": "秋容正待满林雪，春色因何到草堂。地脉顿回消息早，天葩不作等闲香。丹枫欲老已如许，黄菊同时未敢芳。不等岁寒催鼎实，角声自与月平章。"}, {"input": "山溪舆篷世人紫但", "output": "山寒苦厌连宵雨，溪滑顿添兼尺水。舆行两驿费十程，篷卧一篙余百里。世事乘除类如此，人生俛仰知何似。紫螯美不负秋风，但媿前头子陵耳。"}, {"input": "集竟跸砚诗人昨漏", "output": "集英赐对已专城，竟拂炉烟上翠瀛。跸静共传新太守，砚寒仍是旧书生。诗如霜月五更晓，人与梅花一样清。昨夜紫阳山雪外，漏传鼓角亦分明。"}, {"input": "梅剪正顿卖歌想燕", "output": "梅梢了未知寒在，剪取清溪作雪飞。正草绿章笺玉帝，顿惊碧宙舞瑶妃。卖刀我亦耕侯土，歌袴今谁典客衣。想得夜窗春满袖，燕彜香煖醉吟归。"}, {"input": "此连溪山云墨丘不", "output": "此行许老亦津津，连夜催将雪树春。溪隔便无尘土事，山矜便识谪僊人。云依栏过香仍湿，墨带冰磨句转新。丘壑自容吾入社，不论五马两朱轮。"}, {"input": "山何瀑雪寺地定云", "output": "山入苍州翠作层，何年凿此玉崚嶒。瀑从峭壁飞将落，雪沍苍崖危欲崩。寺老尚堪支古佛，地灵不肯著凡僧。定应嫌客留名姓，云逼人寒一砚冰。"}, {"input": "山又毛欢几一蹇云", "output": "山肯相容作此行，又携老石寄江城。毛锥于我独无补，欢伯向人如有情。几梦不知连鴈远，一诗元只为梅清。蹇馿欲过吴门尉，云冻商量雪未成。"}, {"input": "云月相又客家诗但", "output": "云冻窗櫺香未残，月欹沙渚角声干。相思千里梦初断，又是五更霜正寒。客路不知花代谢，家书只报竹平安。诗情却与山如旧，但做吾乡一等看。"}, {"input": "江语山好相几有一", "output": "江楼识面一跫然，语带烟霞似欲仙。山雨竟寒清夜约，好风吹落碧云篇。相逢客路思归日，几立梅花欲暮天。有兴话诗吾傥住，一蓑须办雪溪船。"}, {"input": "雪春书句如幸三忽", "output": "雪屋灯寒费廿年，春臯悔不早归田。书无灵圣今犹尔，句有神奇亦偶然。如此溪山那得酒，幸而风月不论钱。三三习气除难尽，忽忆朱家书画船。"}, {"input": "孤岁梅鹤诸老更极", "output": "孤亭危受众峰朝，岁晚移床借避嚣。梅次第花春漠漠，鹤相随睡夜寥寥。诸公安用怒生瘿，老子岂为饥折腰。更入乱云深处去，极知与世不同条。"}, {"input": "诸有江茅天人从洙", "output": "诸老鸣靴日上朝，有人幽处厌喧嚣。江乡十月稻成熟，茅屋一灯山寂寥。天不与生犀插脑，人今能几宝围腰。从吾所好宁相误，洙泗坛荒有玉条。"}, {"input": "文不径未一十但何", "output": "文如翻海百川朝，不说从前两耳嚣。径与此山俱寂寂，未应吾道竟寥寥。一生不办雕龙口，十万谁缠骑鹤腰。但得草茅休歇去，何如快活有新条。"}, {"input": "闲蓑儵玄年筋月住", "output": "闲民亦幸乐清朝，蓑笠过从语不嚣。儵忽岂能知混沌，玄冥颇亦识参寥。年华鼎鼎分杯面，筋力时时借树腰。月冷霜寒惊鹤帐，住山活计太萧条。"}, {"input": "落借鸥江树雪最每", "output": "落帆曾傍芦花宿，借得先生月一滩。鸥鸟未忘吾道在，江山肯作故人看。树昏断岸潮声急，雪洗孤台石罅寒。最喜吾宗诗有派，每依苍石插樯竿。"}, {"input": "瘦山灯月抵转武莫", "output": "瘦马孤征雪满衣，山长谁不念庭闱。灯寒竹屋无人共，月到梅花有梦归。抵掌相逢连夕语，转头顿觉十年非。武夷人老君行矣，莫待墨池春浪肥。"}, {"input": "倦诗别流东北草却", "output": "倦客京华鬓已疎，诗颠草圣了无余。别离菊酒才秋晚，流落椒盘忽岁除。东阁士应羞哙伍，北山人有绝秦书。草芦十具牛如办，却是求田胜本初。"}, {"input": "老一岁时路山牢诗", "output": "老年梦不到歌姝，一笑离尊孰与娱。岁事沈沈江上月，时情泛泛水中凫。路贫如此谁来往，山意于人定有无。牢落不堪持说似，诗成时一寄奚奴。"}, {"input": "与蹇苍素书酒曾可", "output": "与客敲门野竹边，蹇馿何许兀吟鞭。苍头不访孤山鹤，素手空回剡曲船。书不疗饥聊尔耳，酒能作病岂其然。曾留一则山中话，可问南湖雪后天。"}, {"input": "老借杨山铁银有相", "output": "老藤支我步湖滣，借与晴光一欠伸。杨柳得春青眼旧，山峦留雪白头新。铁琅珰语寻斋钵，银鱍剌肥收钓缗。有两黄冠共棋局，相携便作所欢人。"}, {"input": "晦五极满吾世政岁", "output": "晦庵呼我住山南，五老人知百不堪。极目无穷江渺渺，满头归去雪毵毵。吾生只可龟藏六，世事何如狙赋三。政有梅花管迎送，岁寒行路饱曾谙。"}, {"input": "淝文诗捷剡灞那更", "output": "淝水风声欲破苻，文城雪意趁禽吴。诗筒拟醉玉跳脱，捷羽已飞金仆姑。剡曲但能乘兴逸，灞桥仅不负诗癯。那知莫府文书外，更解飞琼打阵图。"}, {"input": "扬莫诗酒六一明过", "output": "扬州二十四桥月，莫作灞桥同调看。诗果位登银色界，酒风流倚玉阑干。六花比似琼花巧，一岁翻成两岁寒。明日屠苏催短鬓，过从更觉欠袁安。"}, {"input": "作为杯砚轻顷醉共", "output": "作笺拟上朝元殿，为说梅须雪转香。杯隽已生诗意思，砚寒更作夜商量。轻明玉费天工巧，顷刻花催帝子忙。醉梦蓬莱宫阙冷，共题新曲按霓裳。"}, {"input": "雪径梦心拟共冻并", "output": "雪易商量不等诗，径传寒令舞冰夷。梦分晓殿香仍悄，心到春蓑帝未知。拟寄新花夸北客，共怜英气小南枝。冻云满有丰年意，并与农谣入燕彝。"}, {"input": "春倚苍雪相不此南", "output": "春声宾鴈鴈宾年，倚尽沙头欲暮天。苍石生成严子濑，雪篷画出剡溪船。相望江树隔千里，不与梅花留一钱。此去更寻林处士，南山之后北山前。"}, {"input": "夜吹雪霜一二但茅", "output": "夜寒吹角落孤城，吹得诗成天未明。雪沍宾鸿催岁事，霜晴乌鸟作春声。一床书老客中梦，二顷田微郭外耕。但得年丰歌袴饮，茅斋犹有旧甆觥。"}, {"input": "晓老春天草山寒万", "output": "晓听炉亭泻竹声，老仙呵墨已诗成。春连宇宙开皇极，天与君王作太平。草木有生皆润泽，山河无处不清明。寒蓑莫袖垂纶手，万里长江一艇横。"}, {"input": "飞危袁剡氛丰春只", "output": "飞到裘茸不肯飞，危樵孤倚暮江时。袁安家在鸿蒙外，剡曲人谁汗漫期。氛祲不传青海箭，丰年又入紫皇诗。春风吹落人间世，只有梅花圣得知。"}, {"input": "酒山柘冰透满人径", "output": "酒渴来时海不供，山寒餐玉有奇功。柘浆滴处丝糕紫，冰盌擎将片脑松。透骨洗清烟火气，满腔顿著水晶宫。人间尘土何堪住，径住琼瑶第一峰。"}, {"input": "山一傥别春人六世", "output": "山云之东东复东，一蓑寂历鸣霜风。傥来轩冕外物外，别有宇宙中扃中。春容已自柳梢碧，人面未必桃花红。六十看看遽如许，世间白发何曾公。"}, {"input": "雪停山家但不耦春", "output": "雪瓮冰齑了岁除，停杯且听话迂疎。山居虽窄可无竹，家计甚贫犹有书。但觉是非惊化鹤，不将喜怒等群狙。耦耕久与邻翁约，春雨宁辞手拮据。"}, {"input": "青白十百贫醉却池", "output": "青山不似岁华老，白酒最于鸥鸟亲。十事九休书作祟，百无一有砚生春。贫中只是寻常日，醉里何知见在身。却喜东风公道在，池塘吹绿涨痕新。"}, {"input": "雪莫酝棱也雅政相", "output": "雪侵横驿苔枝古，莫作江南一样看。酝藉春情何逊老，棱层诗骨孟郊寒。也知余子十分俗，雅有书生半点酸。政恐刘郎识桃耳，相从冷澹亦良难。"}, {"input": "黄说藓霜共只涪水", "output": "黄昏疎影横斜月，说似诗人仔细看。藓树卧龙鳞甲老，霜桥立马骨毛寒。共寻雪句心犹苦，只嚼冰须齿亦酸。涪老未为知己在，水仙毕竟弟兄难。"}, {"input": "自丁春雨东南孤到", "output": "自洗铜壶倚碧栏，丁宁莫遣俗人看。春柔转觉沈郎瘦，雨重那知范叔寒。东阁酒深诗兴浩，南枝月冷角声酸。孤山逋老曾题品，到得吾曹著语难。"}, {"input": "白何笑盟枝江清墨", "output": "白玉为堂月一栏，何如茅屋雪中看。笑堪索否便堪醉，盟可寻欤不可寒。枝北春风惊婉娩，江南烟雨几悲酸。清香吹落骚人手，墨妙笔精并二难。"}, {"input": "水风千一飞点双与", "output": "水曹为骨逋为髓，风雪灞桥谁共看。千里梦回归路远，一枝春占暮江寒。飞飞两片犹堪醉，点点晴香亦带酸。双玉瓶干情正洽，与君落笔不辞难。"}, {"input": "雪相古老三一诗持", "output": "雪涧偶逢山泽癯，相携茅屋对团蒲。古心不为世情改，老气了非流俗徒。三读离骚多楚怨，一生知己只林逋。诗成不值渠为伴，持醉主人双玉壶。"}, {"input": "才只孔木寄败夜明", "output": "才有骚情例合癯，只销清供老伊蒲。孔方兄自非吾党，木上座堪寻酒徒。寄子梅花逢驿使，败人诗兴苦催逋。夜寒梦到西窗竹，明月一床冰一壶。"}, {"input": "南入明老自未尽再", "output": "南枝寒尽著花迟，入我新年第一诗。明月向人应有语，老天于物本无私。自逋之后谁相得，未雪以前春不知。尽让世间凡草木，再三守此岁寒姿。"}, {"input": "暖露娇风天花谁只", "output": "暖酣翠袖倚清妍，露洗轻红待举鞭。娇懒不知春二月，风流堪聘晋诸贤。天生富贵家何在，花有神仙谱未编。谁锁二乔深院落，只将愁思过年年。"}, {"input": "残莫洛华一十不醉", "output": "残风剩雨今如此，莫遣臙脂雪满枝。洛浦梦酣花半醉，华清浴困手双垂。一杯而别亦何恨，十日之春能几时。不遇少陵休怅惋，醉中试作补亡诗。"}, {"input": "海山闭对径试满政", "output": "海棠寂寂香埋玉，山雨浪浪负双足。闭门长憾虎头痴，对客不供貂尾续。径呼伯雅相拍浮，试坐毛锥三沐浴。满身花片为谁春，政欠太虚明月烛。"}, {"input": "闭洗才几世春自非", "output": "闭门十日雨淋漓，洗尽红香了未知。才一霎晴齐睡去，几何人见半开时。世无解语玉超脱，春欲负予金屈巵。自是晦明天不定，非干工部欠渠诗。"}, {"input": "醉遮四一山诗已不", "output": "醉红睡去不胜扶，遮尽丹荑盖绿芜。四立壁成花世界，一年春在锦屠苏。山中富贵遽如许，诗外豪奢有是夫。已与妇谋须斗酒，不知明日定晴无。"}, {"input": "风翻山海情岁只等", "output": "风光已是二分时，翻覆人间几局棋。山雨不容春到眼，海棠无复晓凝脂。情怀未必禽鱼识，岁月何堪驷马追。只有荼䕷香似酒，等闲开自不妨迟。"}, {"input": "楚掇颠白半一可却", "output": "楚箨并刀社雨前，掇红接紫自年年。颠风稗子僧成佛，白日烂柯人诈仙。半霎时移愚智性，一丸泥夺化工权。可怜人自生荆棘，却变初心失本然。"}, {"input": "自荷山春持与何茗", "output": "自种幽香傍短櫺，荷锄政用雨冥冥。山家安得瑞龙脑，春事不专红鹤翎。持向东风论甲乙，与遮西日费丁宁。何年得似熏笼锦，茗盌时时为乞灵。"}, {"input": "此犀老生诗食莫一", "output": "此君乃有宁馨儿，犀角丰盈玉不如。老去烟姿元耸壑，生来风骨已专车。诗肠惯识猫头笋，食指宁知熊掌鱼。莫遣匆匆上竿绿，一春心事政关渠。"}, {"input": "马花当春病穷醉沈", "output": "马嵬残恨久销沈，花撚粧痕尚不禁。当日愿为连理木，春风不负合欢心。病维摩减诗情尽，穷孟尝添酒债深。醉面欲醒如有旧，沈香亭北记曾吟。"}, {"input": "洛认夜晴一千烦窗", "output": "洛阳儿女惜花残，认得愁痕入黛峦。夜雨正惊春冉冉，晴风欲堕玉珊珊。一诗自直连城璧，千叶谁分径尺槃。烦与丁宁留醉在，窗绡深掩护轻寒。"}, {"input": "不已开抱书草如独", "output": "不识桃花过一年，已甘无分牡丹边。开园肯剪夜栏雨，抱瓮亟分山涧泉。书室乍惊春富贵，草庐谁结酒因缘。如闻花贡今成例，独未时情也自贤。"}, {"input": "丛抱地岁太虢莫解", "output": "丛丛低绿玉参差，抱瓮春畦手自治。地暖乍离烟雨气，岁寒不改雪霜姿。太真妃以香为骨，虢国人嫌粉涴眉。莫道秋崖无造化，解令朽壤出神奇。"}, {"input": "草谁自且不径著柳", "output": "草塘晚泛亦佳哉，谁为贫谋献鲙才。自入船来银泼剌，且留客共月徘徊。不须溪友投竿线，径与诗人上酒杯。著意出奇殊未也，柳边又报瑞莲开。"}, {"input": "柳持君隠一三自草", "output": "柳边又报瑞莲开，持与南薰讨论来。君子花宁儿女态，隠居人岂艳阳才。一经在昔曾双荐，三世于今不异财。自有老天知我在，草塘晚泛亦佳哉。"}, {"input": "得谁东大坞人山却", "output": "得种初非相府莲，谁令连蔕擢山泉。东西玉已几相属，大小乔今双欲仙。坞曰荷嘉真是矣，人言花是岂其然。山居但忆远公社，却与遗民孰后先。"}, {"input": "五杨雪粟并不略直", "output": "五月梅晴暑正袢，杨家亦有果堪攀。雪融火齐骊珠冷，粟起丹砂鹤顶殷。并与文园消午渴，不禁越女蹙春山。略如荔子仍同姓，直恐前身是阿环。"}, {"input": "霜不以其两千待自", "output": "霜林蕉叶尚横陈，不易禁寒夜向晨。以貌取人通体似，其心如我别般春。两年开就花何晚，千里移将句有神。待学伊蒲修浄供，自烹菡萏当猩唇。"}, {"input": "水雪径多老广山云", "output": "水驿山城几往来，雪鸥亦怪面生埃。径归不为麒麟楦，多病竟孤鹦鹉杯。老子地寒余草迳，广文官冷合兰台。山居美不堪持赠，云湿堕樵羹芋魁。"}, {"input": "乱诗特断人我竹可", "output": "乱山深处有谁来，诗砚荒寒一寸埃。特未可知天下事，断无相负掌中杯。人传梅隠近入幙，我但糟丘高筑台。竹友松朋真耐久，可曾将口问花魁。"}, {"input": "两双江轩纵断只未", "output": "两屦适从何许来，双蓬无处避风埃。江湖谁共月千里，轩冕真同水一杯。纵有穷愁侵病骨，断无荣辱到灵台。只销处士星明润，未用三台入斗魁。"}, {"input": "山陇每宁关湖毕窥", "output": "山中寂寞无与语，陇客适从何许来。每慨俗人言少味，宁知凡物忌多才。关山坐隔月千里，湖海相忘酒一杯。毕竟与渠毛羽别，窥簷群雀漫惊猜。"}, {"input": "逐灵当诸双一极犹", "output": "逐客无书入帝城，灵光今阙几公卿。当时何敢书三宿，诸老谁招鲁两生。双碧崔嵬容雪卧，一黄觳觫了春耕。极知穷薄难为力，犹幸林间识太平。"}, {"input": "云不诗酒老夜三醉", "output": "云卧空山抱月明，不将此手揖公卿。诗狂肯换五花马，酒兴径乘双玉缾。老子胸吞云梦泽，夜寒笔卷雪涛声。三生杜牧能容否，醉眼何妨一笑横。"}, {"input": "白归功礼雪竹雨灵", "output": "白鹿遗书山泽癯，归来花木尽堪娱。功名之梦晦庵晦，礼乐其家迂叟迂。雪屋一灯春夜半，竹山千古暮云孤。雨寒愁绝兰亭禊，灵寿空余九老图。"}, {"input": "剑聂两一月云松留", "output": "剑吼空山鹤梦寒，聂仙夜访碧云冠。两山拔起烟尘外，一壑归来天地宽。月满石坛朝斗罢，云眠竹所乞诗刊。松花落尽不知晓，留得残碑与世看。"}, {"input": "倒初吾内汲商岂只", "output": "倒泻银河洗肺肝，初传冰句落人间。吾州谁继龙溪老，内相宁论豹尾斑。汲冢以来书尽读，商盘而上笔追还。岂无名字藏金匮，只与君王丐一闲。"}, {"input": "旋挂松梅八百老剑", "output": "旋踵之间政事堂，挂冠神武一何忙。松风醉卧山前后，梅障留题春在亡。八十磻溪才事业，百年落水自平章。老天肯使斯文坠，剑履已空笙鹤翔。"}, {"input": "未却穷行陶祁便不", "output": "未论知己定谁欤，却恐春臯失故吾。穷老不随时世薄，行藏犹识圣人污。陶元亮已觉今是，祁孔宾毋费夜呼。便拟耕桑教豚犬，不令渠辈指之无。"}, {"input": "谁穷传解何已芷付", "output": "谁放词林出一头，穷愁自欲著春秋。传杯有手堪持蟹，解佩无刀可买牛。何苦文章惊海内，已甘烟雨老岩幽。芷汀兰渚离骚在，付与春江自在流。"}, {"input": "有有作美宰处蚤重", "output": "有山无水山枯槁，有阁无书阁未清。作计者谁三太息，美君于此四难并。宰官身落秋城柝，处士星寒雪墅耕。蚤晚樯竿插苍石，重拈秃笔与逢迎。"}, {"input": "万未抵只岁交短未", "output": "万事于吾一羽轻，未忘情处圣人清。抵须赋奏长杨馆，只以诗为细柳营。岁月凋零霜后叶，交游聚散水中萍。短书忽到维摩室，未信已寒文字盟。"}, {"input": "愧移鸥蟹归生诗试", "output": "愧面何堪见客星，移舟且莫近前汀。鸥沙草长连江暗，蟹舍潮回带雨腥。归去尚余初茧栗，生来能费几笭箵。诗肠一夜生芒角，试问故人双玉缾。"}, {"input": "生贫老悠野人口并", "output": "生无燕颔可封侯，贫有牛衣可省愁。老矣江湖双短鬓，悠哉天地一归舟。野夫畴昔友麋鹿，人世是非风马牛。口角雌黄吾岂敢，并忘皮里有春秋。"}, {"input": "行未闲莫断骚更只", "output": "行辈参差落后来，未经老笔扫氛埃。闲知天地摩铜狄，莫误春秋著玉杯。断藁略堪供醤瓿，骚人径欲筑诗台。更烦同舍郎题品，只欠同年旧榜魁。"}, {"input": "君老三二早旧沃归", "output": "君家集有陆参序，老笔夸张歙大州。三百年来非昔比，二千石喜得今侯。早田已槁曾关念，旧石虽奇不到收。沃沃桑麻山雨外，归欤甿亦买羸牛。"}, {"input": "吾薰牧郡诸一三只", "output": "吾州可但佳山水，薰沐诗书自不同。牧守曾留今相国，郡人况有我文公。诸贤雅欲相俎豆，一念底须多缿筒。三十六峰吟更笔，只将无事过年丰。"}, {"input": "击平秋夜社佛如莫", "output": "击楫涛江二十春，平生踪迹已成陈。秋城一别芙蓉老，夜柝几番杨柳新。社燕欲归仍择木，佛貍不死每惊尘。如闻露布今三捷，莫遣天骄返只轮。"}], "is_classification": false}